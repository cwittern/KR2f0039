# -*- mode: mandoku-view; -*-
#+TITLE: 歷代名臣奏議
#+DATE: 2015-08-24 22:33:49.760790
#+PROPERTY: ID KR2f0039
#+PROPERTY: BASEEDITION WYG    
#+PROPERTY: JUAN 卷二百五十六
<pb:KR2f0039_WYG_256-1a>¶
欽定四庫全書¶
　歴代名臣奏議卷二百五十六¶
　　　　　　　　　　　明　楊士竒等　撰¶
　　賦役¶
宋神宗時監察御史裏行劉摯上奏曰臣昨日准聖旨¶
批下司農曾布劄子為詰臣所言助役事尋已具分析¶
奏聞去訖臣竊以耳目之於人也事物過者必見必聞¶
以赴其心而心必受之未有不信其耳目而反以其能¶
<pb:KR2f0039_WYG_256-1b>¶
視聼為疑者先王以言置官代天子耳目内外相信無¶
以異於一體之相為用也其言雖直必容雖多必受則¶
國家安治不然則反此故謗木諫鼓不設危亂之國鼎¶
鑊斧鑕不在聖眀之朝恭以陛下躬上聖之徳好問樂¶
善凡延見臣下雖賤官小吏必温恭和容以訪逮之此¶
堯舜之盛也然至於臣等以職事為言則使之分析者¶
中外皆知非陛下意乃司農挟寵以護改作大臣設法¶
以蔽聦眀爾因事獻忠敢一言之今天下之勢陛下以¶
<pb:KR2f0039_WYG_256-2a>¶
謂安耶未安耶治耶未治耶茍以為未安未治也則以¶
陛下之睿智言動起居躬蹈徳禮夙夜厲精以親庶政¶
而天下未至於安治者將誰致之耶陛下即位以来注¶
意責成倚以望太平而自以太平為已任得君專政安¶
石是也三二年間開闔動揺舉天地之内無一民一物¶
得安其所者盖自青苖之議起而天下始有聚斂之疑¶
青苖之議未允而均輸之法行均輸之法方擾而邊鄙¶
之謀動邊鄙之禍未艾而漳河之役作漳河之害未平¶
<pb:KR2f0039_WYG_256-2b>¶
而助役之事興其間又求水利也則民勞而無功又淤¶
田也則費大而不効又省併州縣也則諸路莫不強民¶
以應令又起東西府也則大困財力禁門之側斧斤不¶
絶者将一年而未己其議財也則商賈市井屠販之人¶
皆召而登政事堂其征利也則下至扵厯日而官自鬻¶
之推此而往不可究言古之賢人事君行道必馴致之¶
有漸持久而後成至於設施皆有次序今數十百事交¶
舉並作欲以嵗月變化天下使者旁午牽合於州縣小¶
<pb:KR2f0039_WYG_256-3a>¶
人挟附佐佑於中外至扵輕用名器混淆賢否忠厚老¶
成者擯之為無能侠少儇辯者取之為可用守道憂國¶
者謂之流俗敗常鑿民者謂之通變能附已者不次而¶
進之曰吾方擢才不可招者為名而斥之曰吾方行法¶
凡政府謀議所以措置經畫除用進退獨與一属掾曾¶
布者論定然後落筆同列預聞乃在布後故奔走乞丐¶
者布門如市雖然猶有繫國家之體而大扵此者祖宗¶
累朝之舊臣則鐫刻鄙棄去者殆盡國家百年之成法¶
<pb:KR2f0039_WYG_256-3b>¶
則剗除廢亂存者無㡬陛下豈不恠天下所謂賢士大¶
夫比嵗相引而去者凡㡬人矣陛下亦甞察此乎去舊¶
臣則勢位無有軋已者而權可保也去異已者則凡要¶
路皆可以用門下之人也去舊法則曰今所以制馭天¶
下者是己之所為而陛下必将久任以聽其伸縮也嗟¶
夫此事之實也其名則曰革敝而興治是以陛下樂聞¶
其名而難察其實也夫賞罰號令乃陛下所以砥礪天¶
下而鼓動四方以為勸信者今有人焉能舞公事以傾¶
<pb:KR2f0039_WYG_256-4a>¶
勲舊構大獄以逐官吏其事是耶乃其職爾何至超任¶
以為職司耶趙濟是也又有人焉以渭源田欺罔始既¶
以此得罪而終復以此増秩王韶是也程昉事漳水以¶
興大役困一方而無成功趙子㡬挟情以違法禁按吏¶
以防民言則皆置而不問乃是賞反施扵聖人之所當¶
罰罰不及扵王法之所當誅也畿邑之民以助錢為訴¶
也陛下聖㫖令召情願東眀知縣以不能禁民有訴而¶
被効也陛下聖㫖止令劾擅升户等之事二者皆獨㫁¶
<pb:KR2f0039_WYG_256-4b>¶
之善政而中書皆格而不下此則陛下之號令不行也¶
西師無功而曰非朝廷之本謀天下但見給軍之費輦¶
出扵京師空名之誥馳下扵西路又命一知制誥扵将¶
幕使專代天子之言報復號令絡繹扵道茍以為非耶¶
何不止之迨其事敗則曰非政府謀也捐費緡錢以千¶
萬計秦晉之人肝腦塗地生軍旅之怨結敵人之釁而¶
不自請咎乃致陛下發中詔以責躬抑徽號而不受忠¶
義之士誰不痛心而疾首至如助役之法臣甞言之矣¶
<pb:KR2f0039_WYG_256-5a>¶
其條制纎悉臣雖未能究見然臣大意終以謂使天下¶
百姓賦税貸責公私息利之外無故作法升進戸等使¶
之槩出緡錢皆非為人父母愛養基本之所宜為者故¶
臣謂之聚斂非妄言也陛下任遇輔臣如此其重而致¶
主之術乃用此道是皆大臣之誤陛下而大臣所用者¶
誤大臣也今既顛謬乖錯敗亂綱紀知天下之不容懼¶
宸衷之回悟以謂雖中外之士畏避無敢言者然其尚¶
敢言者獨御史有職爾故又使司農熒惑天聽作為偏¶
<pb:KR2f0039_WYG_256-5b>¶
辭令臣等分析以摧沮風憲之體艱梗言路欲其憂憚¶
茍容而緘黙或欲撩其危言從而擠逐不知忠臣莭士¶
雖戮辱不懼所以盡事君之義耳今𦍑夷之欵未入反¶
側之兵未安三邊瘡痍疲潰未瘳河北大旱諸路大水¶
民困財力縣官匱竭聖君恭勤思治萬方之所知而在¶
輔弼者方欲蔽天聦眀使下情不得而上逹其何心耶¶
臣願陛下思祖宗基業之艱難念天下生靈之危苦少¶
回㡬慮收還威柄深恐異時專權肆志将有陛下所不¶
<pb:KR2f0039_WYG_256-6a>¶
能堪者則必至扵虧失君臣之恩是今日養之適所以¶
害之也若夫馮亰王珪同列預政皆依違自固不扶顛¶
危雖心悟其非而無所捄正已之進退又媕婀而不決¶
皆非所謂輔臣之體臣四海之内孤立獨進陛下過聽¶
任以風憲甞竊思之近嵗臺諌官疊以言事罷免豈其¶
言皆無補於事歟豈皆願為訐激險直之語以自為名¶
而絜去歟甞以謂欲言政府之事者其譬如治湍暴之¶
水可以循理而漸道之不可以隄防激鬭而發其怒不¶
<pb:KR2f0039_WYG_256-6b>¶
唯難功亦為患滋大故臣自就職以來竊慕君子之中¶
道欲其言直而不違扵理辭順而不屈其志庶㡬愚衷¶
少悟天聽而亦不敢婞然如淺丈夫以一言一事輕決¶
去就致聖朝數數逐去言事者而無所裨補思以上全¶
國體而下亦庶㡬能乆其職業而成功名兩月之間纔¶
十餘䟽其言及助法者止三䟽耳當天下多事之時而¶
臣言簡緩又不足以感悟則其負陛下已多矣不意大¶
臣之怒已至如此令臣等分析分析之事前代無之祖¶
<pb:KR2f0039_WYG_256-7a>¶
宗無之近年已來乃為此法以摧言者之氣方陛下孜¶
孜聽治喜於納諫而大臣所為則不得正目而視此所¶
以發臣之狂而不能黙也伏願陛下深察事物之變用¶
安靖之治以休生民有所措置以大小緩急為先後之¶
序以義利經權為本末之辨自兹凡有獻替於陛下者¶
乞有以誘掖奨厲之罷分析之命以尊嚴朝廷而養多¶
士敢言之氣臣不勝惓惓憤懣愛君待罪之心¶
摯又論弓手䟽曰臣伏覩今月七日勅命莭文弓手正¶
<pb:KR2f0039_WYG_256-7b>¶
身不願充役者許雇曾充弓手之人令逐路轉運司相¶
度施行臣竊意朝廷必以差法初行弓手一役乍差鄉¶
户未習捕盗次苐而舊日應募之人一旦放罷或無所¶
業挟其素藝去而為盜故降今來指揮欲以權其始而¶
待其成臣竊以謂二者非所宜憂也盖差役方復事未¶
就緒若假以嵗月則法自成而事定矣昨三月十七日¶
勅弓手曾經鬭戰緝捕有功者雖無户等特與存留則¶
收拾舊人已有此法且弓手不可不用差法者盖鄉人¶
<pb:KR2f0039_WYG_256-8a>¶
在役則不獨有家丁子弟之助至扵親族婚姻及其里¶
落之衆莫不為之營援同其休戚一有捕限則人人張¶
耳目出方畧以求盜賊又其土著自重故無逃遁之患¶
此乃從来弓手得賊所以常多扵他警捕之人而祖宗¶
以來弓手所以必用正身也自行雇募以来盜寇充斥¶
盖所募浮惰之人不任其責差之與雇利害如此然則¶
祖宗之法豈無意哉行之百餘年不聞上等戸以為不¶
便而願雇人也夫上之使民使其出力則易使其出錢¶
<pb:KR2f0039_WYG_256-8b>¶
則難此古今之通誼易曉也今朝廷指揮雖云不願充¶
役方許雇人然官司上下利在舊人慣熟或以人情留¶
占必須沮斥新户使之雇人安能見其願與不願之情¶
臣深恐被差之人嵗出緡錢不易却須歸怨差法姦人¶
因而可以揺動議論兼天下繇役重輕州縣風俗各各¶
異宜固當随方制之不可槩以一法臣觀五路弓手熈¶
寧以前正身充役之時最號強勁往往逐名家自飬馬¶
其材藝捕緝勝扵他路近日復差以来妥帖就役皆已¶
<pb:KR2f0039_WYG_256-9a>¶
試之効亦不聞其不樂而願出錢雇人也訪聞惟是川¶
蜀江淅等路昨差至第一等人戶充役皆習扵驕脆不¶
肯出力為公家任捕察之責故寧出貲雇代自以為便¶
此皆一偏之利而議者不察遂乃一例變動大法今朝¶
廷若未肯追寝許雇之命必欲委曲徇民則宜分别利¶
害大小權為之制自来盜賊最多及弓手正身久有成¶
効者無如五路臣欲乞五路弓手並依祖宗舊法及今¶
年七月三日申眀聖㫖指揮須得正身祗應外其餘路¶
<pb:KR2f0039_WYG_256-9b>¶
分即依今月七日指揮仍乞將舊有户等差充者及前¶
項曾經戰鬭有功存留者與情願雇人者三色通計不¶
得過正額一半人数所貴新舊相兼漸熟捕盜事體其¶
三色人數内遇有闕額止行差補則一二年間差法成¶
就雇法可罷矣¶
　貼黄朝廷立法不可以事初一二小害槩壊大體所¶
　　謂弓手正身之小害者唯是南方上等人戶其子¶
　　弟多脩學為舉人故為未便造起浮言以惑議者¶
<pb:KR2f0039_WYG_256-10a>¶
　　之聽殊不知毎嵗出緡錢雇代其為久逺之害不¶
　　細也兼祖宗以来行正身充役之法通扵天下已¶
　　百有餘年曾不聞其不便今朝㫖雖欲周順人情¶
　　下許雇之法然止可作權時指揮宜立限一年或¶
　　二年候人情習熟即罷代法伏乞詳臣今来所請¶
　　事理特賜施行外其許雇路分仍乞相度人戶二¶
　　丁以下方聽依近制雇人代役¶
叅知政事王安石上奏曰今陛下即位五年更張改造¶
<pb:KR2f0039_WYG_256-10b>¶
者數千百事而為書具為法立而為利者何其多也就¶
其多而求其法最大其効最晩其議論最多者五事也¶
一曰和戎二曰青苖三曰免役四曰保甲五曰市易今¶
青唐洮河幅員三千餘里舉戎羌之衆二十萬獻其地¶
因為熟戸則和戎之䇿已効矣昔之貧者舉息之扵豪¶
民今之貧者舉息之扵官官薄其息而民救其乏則青¶
苖之令已行矣惟免役也保甲也市易也此三者有大¶
利害焉得其人而行之則為大利非其人而行之則為¶
<pb:KR2f0039_WYG_256-11a>¶
大害緩而圖之則為大利急而成之則為大害傳曰事¶
不師古以克永世匪説攸聞若三法者可謂師古矣然¶
而知古之道然後能行古之法此臣所謂大利害者也¶
盖免役之法出扵周官所謂府史胥徒王制所謂庶人¶
在官者也然而九州之民貧富不均風俗不齊版籍之¶
髙下不足㨿今一旦變之則使之家至戸到均平如一¶
舉天下之役人人用募釋天下之農歸扵畎畝茍不得¶
其人而行則五等必不平而募役必不均矣保甲之法¶
<pb:KR2f0039_WYG_256-11b>¶
起扵三代丘甲管仲用之齊子産用之鄭商君用之秦¶
仲長統言之漢而非今日之立異也然而天下之人鳬¶
居鴈聚散而之四方而無禁也者數千百年矣一旦變¶
之使行什伍相維鄰里相属察奸而顯諸仁宿兵而藏¶
諸用茍不得其人而行之則搔之以追呼駭之以調發¶
而民心揺矣市易之法起扵周之司市漢之平準今以¶
百萬緡之錢權物價之輕重以通商而貰之令民以嵗¶
入數萬緡息然甚知天下之貨賄未甚行竊恐希功幸¶
<pb:KR2f0039_WYG_256-12a>¶
賞之人速求成効扵年嵗之間則吾法隳矣臣故曰三¶
法者得其人緩而謀之則為大利非其人急而成之則¶
為大害故免役之法成則農時不奪而民力均矣保甲¶
之法成則寇亂息而威勢彊矣市易之法成則貨賄通¶
流而國用饒矣¶
知諌院陳㐮論役法状曰臣聞方今政有害扵民者無¶
甚扵役法使民嵗出傭錢以資應募之人夫應募之人¶
者莫非㳺手堕農之軰違慢作過又不足以集事兼出¶
<pb:KR2f0039_WYG_256-12b>¶
錢人戸非是樂輸行之數年民力已困上等厚有貲力¶
之家猶可出備自餘中産已下多是農民惟以薄業為¶
生别無營入能自足扵衣食者盖有數矣今来戸戸率¶
緡既有定額無由蠲免嵗時輸入官司敦廹榖益賤而¶
錢益貴常有逋負督責之憂不幸遇嵗凶荒一有不足¶
則不免扵飢莩流亡之患此大畧可見矣若此法不更¶
必恐天下等第之民日益困弊轉致失所此不得不慮¶
也如欲更之則莫若且因今来新定簿役之法復為五¶
<pb:KR2f0039_WYG_256-13a>¶
等依舊差役除衙前重難及州縣自来號為重役為民¶
深害者即官與雇人以酒場河渡等錢充為傭直其諸¶
色役並從差糾之法如願雇人代役者亦聽仍乞依司¶
農寺條貫諸係公之人因役人勾當公事及投名公叅¶
入直之𩔖取受財物者依常平乞取法及依熈寧編勅¶
官員不得差出三百里外勾當私事條約施行如此等¶
第被役之人差使至經年别無勞費莫不出力願為而¶
無憚矣此可為不易之良法也謹具状奏聞伏候勅㫖¶
<pb:KR2f0039_WYG_256-13b>¶
張方平論募役䟽曰臣伏覩見行役法天下共苦不便¶
陛下天髙聽卑必聞其利害切恐中外臣僚未有為國¶
家深憂逺慮精言其本末者臣既以方拙上荷知眷今¶
拜章乞致仕方俟命觧謝念言重恩思有以補報而去¶
故不避誅絶上此奏封極陳保邦便民之大計切務非¶
徒詭&KR0557;以抗髙論而已陛下至聖大明儻察臣言實有¶
益扵國家即乞發自清衷特下眀詔停罷此法復行舊¶
制之中有所未安稍為増損叅定施行詔下之日四方¶
<pb:KR2f0039_WYG_256-14a>¶
萬姓若有匹夫匹婦不慰恱抃蹈上感徳澤者則臣請¶
受罔上迷國壊法亂紀之罪投放遐裔以正典刑陛下¶
猶謂臣言未足為信古者有大疑謀及卿士庶人協同¶
而後有作即乞露布臣章俾在廷百辟以至諸路郡縣¶
官吏共得盡其公議二者惟在陛下發扵神斷以定天¶
下是非若但送之中書詢之執政無益也則乞留中不¶
下非惟有以保全孤臣抑以致忠義之言以廣四聦之¶
逺不勝為國憂慮區區之心惟聖眀諒察所上劄子具¶
<pb:KR2f0039_WYG_256-14b>¶
列封進¶
方平又論免役錢䟽曰臣切惟昔者聖人所以治民之¶
道别其四業任之九職農夫効稼穡之力虞衡主山澤¶
之利百工飭化八材商賈阜通貨賄各率所事以奉其¶
上而上之所以取扵民惟田及山澤關市此財用之所¶
出也顧㳂革損益雖歴代不同要之必本扵此過是則¶
非王制矣伏見近建賦役之法率令輸錢夫錢者人君¶
之所操不與民共之者也人君以之權輕重而御諸事¶
<pb:KR2f0039_WYG_256-15a>¶
制開塞以通政術稱物均施以平準萬貨故有國家者¶
必親操其柄官自冶鑄民盜鑄者抵罪至死示不得共¶
其利也夫錢者無益飢寒之實而足以致衣食之資是¶
謂以無用而成有用人君通變之神術也本朝經國之¶
制縣鄉版籍分立五等以兩稅輸榖帛以丁口供力役¶
此所謂取扵田者也金銀銅鐵鈆錫茶鹽香礬諸貨物¶
則山海坑冶場監出焉此所謂取扵山澤者也諸筦𣙜¶
征筭斥賣百貨之利此所謂取扵關市者也權錢一物¶
<pb:KR2f0039_WYG_256-15b>¶
官自鼓鑄臣向者再總邦計見諸鑪嵗課上下百萬緡¶
天下嵗入茶鹽酒稅雜利僅五千萬緡公私流布日用¶
而不息上自宗廟社稷百神之祀省御供奉官吏廪禄¶
軍師乗馬征戍聘賜凡百用度斯焉取給出納大計備¶
扵此矣景徳以前天下財利所入茶鹽酒稅嵗課一千¶
五百餘萬緡太宗以是料兵閲馬平河東討拓跋賊嵗¶
有事扵契丹真宗以是東封岱宗西祀汾睢南幸亳未¶
甞聞加賦扵民而調度克集慶厯以後財利之入乃三¶
<pb:KR2f0039_WYG_256-16a>¶
倍扵前朝而惟日不足何事功之異也舉是而言則本¶
末之原有可得而究者矣陛下憫時政之積敝志在變¶
而通之以財成天下之務故創法立制設青苖以賑乏¶
絶建募傭以㢮繇役所大措置事以十數要在崇徳而¶
廣業以惠飬元元而已臣官在守藩職在長民朝廷政¶
令非敢出位而言至于民事利害以言職也夫民事之¶
利害衆矣顧率錢之患獨切故敢具言其事自古田稅¶
榖帛而已今二稅之外諸色㳂納其目曰陪錢地錢食¶
<pb:KR2f0039_WYG_256-16b>¶
鹽錢牛皮錢篙錢鞋錢如此雜料之𩔖大約出扵五代¶
之季急征横斂因而著籍遂以為常今以一陳州言之¶
州四縣合二萬九千七百有餘戸夏秋二稅凡斛㪷一¶
十五萬八千有零碩正稅并和預買紬絹三萬有零疋¶
&KR0093;綿四萬九千有零兩此常賦也復有鹽錢一萬五千¶
八百有零貫并夏秋㳂納錢雖縁敝法承習己乆然此¶
諸色錢常例亦多用折納斛㪷不悉輸錢也大槩古今¶
田制未有輸錢之法也今乃嵗支苖錢六萬七千餘貫¶
<pb:KR2f0039_WYG_256-17a>¶
計息錢一萬二千三百貫有零嵗納役錢四萬七千餘¶
貫此乃常賦之外嵗輸貫錢六萬餘千以陳之戸口不¶
敵諸州之一縣率是以准天下之所輸可見也凡公私¶
錢幣之發斂其則不逺百官羣吏三軍之俸給夏秋糴¶
買榖帛坑冶場監本價此所以發之者也田廬正稅茶¶
鹽酒稅此所以斂之者也民間貨布之豐寡視官錢所¶
出之多少官錢出少民用已乏則是常賦之外錢將安¶
出若募錢輸官還以募傭錢既出入非畜聚也夫募錢¶
<pb:KR2f0039_WYG_256-17b>¶
者率之本民散扵惰㳺市井自如南畝空矣窮鄉荒野¶
下戸細民冬至節臘荷薪芻入城市徃来數十里得五¶
七十錢買葱茹鹽醢老稚以為甘美平日何嘗識一錢¶
臣聞諸路其間刻薄吏㸃閲民田廬舍牛具畜産桑&KR0037;¶
雜木以定戶等乃至寒瘁小家農噐舂磨銍釜犬豕凡¶
什物估千輸十估萬輸百食土之毛者莫得免焉故天¶
下之民遑遑無所措手足謂之錢荒吏厲鋒氣以刻削¶
為功干賞蹈利而賞利從之此豈聖意之然耶必料天¶
<pb:KR2f0039_WYG_256-18a>¶
聦亦未之詳聞也陛下本欲以美利利天下至扵施為¶
見扵行事非復聖意所存者矣陛下盛㫖一出執政奉¶
行稍已増益至扵有司苛細甚矣頒下諸路職司之官¶
各出所見展轉交害本同而末異朝行而夕改郡縣承¶
用以至不勝其敝且民田二稅水旱檢放自有常制青¶
苖之息或遇灾傷猶暫倚閣募役之錢年雖大殺不可¶
免也豪猾乘民之急舉貸取息至或相因陪輸誠侵酷¶
矣然不越榖帛民耕織之所有也州縣之役若身充若¶
<pb:KR2f0039_WYG_256-18b>¶
雇傭率三分其費而二分出扵薪粒大鄉戸衆一役代¶
歸十餘年間安居無所預矣募法之行且三年初年民¶
始大駭吏議法未一或納或否次年已有伐桑&KR0037;賣田¶
宅鬻牛畜今年稍荒歉處民流散多矣推此其可以經¶
乆者耶而乃恬弗為怪莫之改圖臣恐國家之憂不在¶
四夷而見伏戎扵莽矣伏惟陛下深思宗社之重俯察¶
下民之情申命大臣精議輸錢之法此大事也非取扵¶
髙談虚論茍且而已矣夫茍且者臣下之身謀逺慮者¶
<pb:KR2f0039_WYG_256-19a>¶
陛下家國之計愚而不可欺弱而不可勝者民也儻民¶
情失扵撫御大勢一有動危雖有智者恐無以善扵後¶
矣輸錢二事而募法之害尤重臣故勤勤先其重者今¶
所開陳特舉大體其為害條目不可悉数也臣上荷聖¶
恩至深至重自念衰疲不任陳力一旦先犬馬填溝壑¶
没有遺恨故求一對清光專為陳此愚懇少効補報粗¶
寛愧負事聞天聽退就斧鉞臣所快也惟陛下留神省¶
察¶
<pb:KR2f0039_WYG_256-19b>¶
馮山議免役状曰右臣久官逺方不識朝廷忌諱然事¶
干治體茍有所見不敢輙隠以虧臣子之莭臣竊見條¶
制之設已經四年内盡羣臣之謀外收天下之議更革¶
創置無所不盡利害本末十見七八惟免役一法未有¶
成効臣伏以朝廷立法之意本以便民除去搔擾抑絶¶
僥倖何所不可而紛紛至今者非去千載之弊而為一¶
代之法不可遽為而速見也臣去年冬自京師授差遣¶
回經京西陕西利州成都梓州五路上自監司下至州¶
<pb:KR2f0039_WYG_256-20a>¶
縣冠盖奔走議論詳悉惟恐後至以慢陛下之詔令以¶
違司農之期㑹然齟齬遲緩未能決然者臣觀其由非¶
獨四方官吏之過盖巧議錯出有司無定之所致也自¶
熈寕四年以後天下始知朝廷新法本在愛民非為聚¶
斂靡不日夜講究因其鄉俗之便為國家畫經久之計¶
獨衙前弓手之𩔖稍難處畫不得不差緩嵗月然後成¶
就自去年冬末已後訪聞諸處僅能成書方議奏報而¶
旋有新制令依倣府界之法又令四等以下均出役錢¶
<pb:KR2f0039_WYG_256-20b>¶
未㡬又令只㨿稅錢不用等第又令那移補助半年之¶
間改動者數四官吏惶駭不知定議文書煩浩旋為棄¶
物然則役法何時而定耶臣竊以天下風俗不同事體¶
各異有司之法将籠而一之則固将得此而失彼利一¶
而害十近見梓州之法亦只以等第為率上等之家所¶
出不過十三貫則其所取者至輕而其所免者甚重設¶
未均一極已寛簡按察之議以為可行未及奏聞而例¶
從改易舉此一處他州可知民間田畝稅錢𩔖不相等¶
<pb:KR2f0039_WYG_256-21a>¶
推此以徃名目甚多豈可直據一端以為定論要其至¶
當俟其均稅之法已定然後免役之法可行若猶未也¶
莫若詔諸路監司與郡守縣令因其鄉俗各自立法不¶
問異同但取其便民而已立以期限過者有罰如此則¶
法順扵民而易行民安扵法而不煩則免役之効庶㡬¶
可見苟未能追改前制臣乞自今已後議者之説且一¶
切置而勿用大體既立則舉偏補弊者自然次第而舉¶
矣臣竊見前代立法至久而後定何則事非經試雖智¶
<pb:KR2f0039_WYG_256-21b>¶
者不能極其盡況差役之弊已經數百載間雖知其為¶
害扵民而不敢有議更變之者誠難其變之之術也今¶
一旦創起新法既行之後必其纎悉無遺臣未知其可¶
也臣願陛下下臣所議詳擇其一使天下重困之人早¶
見成法茍官不廢事民不知役則三代仁政何以異此¶
如利害相乗難扵經久本實無害徐議罷去亦無累陛¶
下寛仁之盛徳也臣近見司農寺指揮尚猶詢訪官吏¶
未盡未便事理臣之所憂非獨為朝廷新法了無休期¶
<pb:KR2f0039_WYG_256-22a>¶
兼恐縁役事而進者奔趋無己輕取陛下之名噐擅自¶
恣放重為新法之病臣伏覩熈寧二年十二月詔書博¶
盡衆議務要除去擾弊使民樂從臣之愚見稍係利害¶
之大者謹具状奏¶
右司諫蘇轍乞更支役錢雇人一年候脩完差役法状¶
曰右臣伏見二月九日三省樞宻院劄子節文應天下¶
免役錢一切並罷其諸色役人並依熈寧元年以前舊¶
法人數定差更乞指揮諸縣官吏看詳若依今来指揮¶
<pb:KR2f0039_WYG_256-22b>¶
别無妨礙即便依此施行若有妨礙致施行未得限&KR0239;¶
到五日内具利害擘畫申本州本州限一季聞奏奏到¶
各随宜脩改奉聖㫖依奏臣看詳上件指揮大綱已得¶
允當其間節目頗有踈畧差誤未易一一具言全在有¶
司節次脩完近見開封府奏開祥兩縣扵數日之内依¶
舊役法人數差到役人臣竊惟自罷差役至今已僅二¶
十年乍此施行吏民皆未習慣兼差役之法關渉衆事¶
根牙盤錯行之徐緩乃得詳審若不窮究首尾怱遽便¶
<pb:KR2f0039_WYG_256-23a>¶
行但恐既行之後别生諸弊臣竊見州縣役錢所在例¶
有積年餘剰今年夏料雖已放罷舊餘剰錢猶足支數¶
年欲乞朝廷指揮将見在役錢且依舊雇役盡今年而¶
止却扵今年之内催督諸處審議差役令的確可行更¶
無弊害然後扵今冬迤邐差撥起自来年役使鄉戸一¶
則差役條貫既得審詳既行之後無復人言二則将已¶
納役錢一年雇役民力紓緩進退皆便臣深恐諸道以¶
為朝廷已行之命降到即行雖有妨礙更不陳述致差¶
<pb:KR2f0039_WYG_256-23b>¶
役之條未盡其利若朝廷以臣此言可用欲乞下三省¶
疾速施行謹録奏聞伏候&KR0239;㫖¶
　貼黄新法已來減定役人皆是的確數目行之十餘¶
　　年並無闕事則舊法人數決為冗長天下共知況¶
　　近降指揮明使州縣相度有無妨礙至扵揭簿定¶
　　差亦無日限今来開封官吏更不相度申請扵數¶
　　日之間一依舊法人數差撥了絶如壇子之𩔖近¶
　　年以剰員充者一例差撥役人監勒開祥兩縣迅¶
<pb:KR2f0039_WYG_256-24a>¶
　　若兵火顯是故欲擾民以害成法尚頼百姓久苦¶
　　役錢乍獲復舊更無詞說不爾必須爭訟紛紜為¶
　　害不小乞下所司取問開封官吏眀知有上件妨¶
　　礙更不相度申請及似此火急催督是何情意特¶
　　賜行遣以戒天下挟邪壊法之人¶
轍又論罷免役錢行差役法状曰右臣伏見門下侍郎¶
司馬光奏乞罷免役錢復行差役舊法奉聖㫖依奏施¶
行臣竊謂近嵗所行新法利害較然其間免役所系尤¶
<pb:KR2f0039_WYG_256-24b>¶
重朝廷自去秋已來改更畧盡惟此一事遲留不決民¶
間傾聽想聞徳音臣竊料此事既行民間鼓舞相慶如¶
飢得食如旱得雨比之去年罷導洛市易鹽鐵等事其¶
喜十倍非至仁至聖至眀至斷誰能行此然臣有愚慮¶
葢朝廷自行免役至今近二十年官私久已習慣今初¶
行差役不免有少齟齬不齊譬如人有重病不治必死¶
醫者用藥攻療必有瞑眩不寧要須病去藥消然後乃¶
得安樂今中外用事臣寮多因新法進用既見朝廷革¶
<pb:KR2f0039_WYG_256-25a>¶
去宿弊心不自安必因差役之始民間少有不便指以¶
為言眩惑聖聦敗亂仁政兼臣竊觀司馬光前件劄子¶
條陳差役事件大綱已得允當然其間不免踈畧及小¶
有差誤執政大臣豈有不知若公心共濟即合㨿光所¶
請推行大意脩完小節然後行下今但備録劄子前坐¶
光姓名後坐聖㫖依奏其意可知自今以往其必有人¶
借中外異同之論以揺動大議臣願陛下但思祖宗以¶
来差役法行民間有何患害近嵗既行免役民間之弊¶
<pb:KR2f0039_WYG_256-25b>¶
耳目厭聞即差役可行免役可罷不待思慮而決矣伏¶
乞将臣此奏留中不出時賜省覽茍大法既正縱有小¶
害随事更張年嵗之間法度自備臣踈逺小臣初䝉擢¶
用輙此深言罪在不赦但念臣初無左右之助諌垣之¶
命出自聖意不敢自同它人更存形跡冒昧陳聞惟陛¶
下裁幸¶
　貼黄臣竊詳差役利害條目不一全在有司節次脩¶
　　完近則半年逺亦不過一年必有成法至扵鄉戶¶
<pb:KR2f0039_WYG_256-26a>¶
　　不可不差役錢不可不罷此兩事可以一言而決¶
　　況所在役錢寛剰一二年間必未至闕用從今放¶
　　免理在不疑前来司馬光文字雖有役錢一切並¶
　　罷之文又却委自州縣監司㸔詳有無妨礙臣竊¶
　　慮諸路為見有此指揮未敢便行放罷依舊催理¶
　　則凶嵗疲民無所從出或致生事欲乞特降手詔¶
　　大畧云先帝役法本是一時權宜指揮施行嵗久¶
　　民間難得見錢已詔有司依舊差役所有役錢除¶
<pb:KR2f0039_WYG_256-26b>¶
　　坊郭單丁女戶官戸寺觀依舊外其餘限詔到日¶
　　並與出榜放免其去年已前見欠役錢具數聞奏¶
　　未得催理聽候指揮¶
轍又言雇募衙前改為招募既非明以錢雇必無肯就¶
招者勢須差撥不知嵗收坊場河渡緡錢四百二十餘¶
萬欲扵何地用之熈寕以前諸路衙前多雇長名當役¶
如西川全是長名淮南兩浙長名大半以上餘路亦不¶
減半今坊場官既自賣必無願充長名則衙前並是鄉¶
<pb:KR2f0039_WYG_256-27a>¶
戶雖號招募而上戶利扵免役方肯占名與差無異上¶
戶既免衙前重役則凡役皆當均及以次人戶如此則¶
下戶充役多如熈寧前矣¶
轍為陳州學官代張方平上奏曰臣伏以中外臣庶各¶
有職事越職而言國有常憲臣守土陳州非有言責而¶
輙言之計其狂愚兹實有罪然臣伏念頃以老疾不任¶
吏事陛下未忍廢棄親擇便地以遂安飬将辭之日面¶
奉徳音以為大臣之議皆當為國謀慮不宜以中外為¶
<pb:KR2f0039_WYG_256-27b>¶
嫌有所不盡古人有言雖爾身在外乃心罔不在王室¶
伏惟聖徳廣大無所不容而臣自到任以来扵今一載¶
心目昏眩有加無瘳故嘗乞匄餘生求還閭舍區區之¶
誠久而未獲陛下視臣志氣益衰至此豈復有意别白¶
是非而與世俗爭議也哉是以得失之間久無所與今¶
日竊有所懐上為陛下叅之官吏下為陛下驗之百姓¶
而安危之機實在扵此自惟受恩累聖邦之休戚身實¶
同之志力雖衰扵義不可嘿已然臣之所欲言者非敢¶
<pb:KR2f0039_WYG_256-28a>¶
逺引前古逆探未然以惑陛下之聦眀也凡皆陛下之¶
所嘗試而臣愚之所與聞者耳臣伏見陛下即位之始¶
計慮深逺凡有所建動合天心始議山陵深卹費用之¶
廣推眀先帝薄𦵏之命以詔有司四方聞之無不感泣¶
其後一年之間誕布號令勸率宗族崇孝悌之行勉勵¶
州郡先農桑之政復轉對以廣言路議徭役以寛民力¶
盛徳之事不可具紀是時天下大變之後而無不翹然¶
想聞徳音以忘其憂兩宫歡欣九族親睦羣臣萬民䝉¶
<pb:KR2f0039_WYG_256-28b>¶
福而安紛紜之議不至扵朝廷謗怨之聲不聞扵里閭¶
陛下優㳺無為而天下已治矣為國如此豈不樂哉陛¶
下自今視之當日之政其可悔恨者凡有㡬以臣觀之¶
非獨陛下無所悔恨雖天下之人亦未有以為失當者¶
也何者政令簡易而人情之所安耳易曰易則易知簡¶
則易從易知則有親易從則有功有親則可久有功則¶
可大嚮使陛下推行此道始終不變則臣以為久大之¶
功可得而致矣其後求治太切用意過當奸臣縁隙得¶
<pb:KR2f0039_WYG_256-29a>¶
進邪説始議開邊以中上㫖扵是延安有横山之謀保¶
安有招誘之計陛下饒之以金帛假之以干戈小人貪¶
功慮害不逺輕發深入結怨西戎攘奪尺寸無用之土¶
空竭内府累世之積大者疲弊秦雍小者身死寇讎西¶
鄙騷然不寕而陛下始一悔矣然而陛下天資英果有¶
漢武宏逹之量雖復兵吏失律而立功之意未甞少衰¶
是以左右大臣測知此心復進財利之説陛下樂聞其¶
利而未暇深究其害扵是舉而從之置條例司而講求¶
<pb:KR2f0039_WYG_256-29b>¶
天下之遺利己酉之秋新政始出自是以来凡所變革¶
不可悉數其最大者一出而為常平青苖再出而為揀¶
兵併營三出而為出錢雇役四出而為保甲教閲四者¶
並行扵世官吏疑惑兵民憤怨諌諍者章交扵朝誹謗¶
者聲播扵市陛下不勝其煩為之當宁太息日昃而不¶
食矣然猶幸其成功力排衆人之議而固守之天下方¶
共厭苦而不知其所止也揀兵併營之䇿其害先見武¶
夫凶悍為怨最深為患最急陛下知其不可扵是多支¶
<pb:KR2f0039_WYG_256-30a>¶
月粮復收退卒以順適其意而陛下既再悔矣然軍中¶
之口猶復洶洶不靖陛下雖推恩撫之而終不以為惠¶
反謂陛下畏之耳不幸邊臣失筭再生戎患帷幄之臣¶
謀之不臧不務安而務撓之臨遣執政付以疆事多出¶
金幣豫書誥敕以成其深入之計當此之時天下之心¶
知其必敗矣而陛下與一二臣者方以為萬舉而萬全¶
既而出兵無人之境築城不守之地困弊腹心以求無¶
益之功使秦晉之民父子流離肝腦塗地戎人徼勌受¶
<pb:KR2f0039_WYG_256-30b>¶
屈已築之城随即傾覆救援之兵相繼潰叛四方震動¶
君臣宵旰而後下罪已之詔投竄元宰以謝二鄙而陛¶
下既三悔矣夫此三者方其未悔也陛下亦以為是耶¶
非耶陛下犯逆衆心行而不顧其必以為是不以為非¶
也然而其終卒至扵此然則方今陛下之所是而未悔¶
者無乃亦𩔖此歟臣聞衆而不可欺者民也勇而不可¶
犯者兵也險而不可侮者隣國也今陛下既已欺民犯¶
兵而侮隣國矣夫犯兵侮隣變速而禍小至扵欺民則¶
<pb:KR2f0039_WYG_256-31a>¶
變遲而禍大變速而禍小者瓦觧之憂也變遲而禍大¶
者土崩之患也今瓦觧之憂陛下既知悔矣而土崩之¶
患陛下未以為憂此臣之所以寒心也易曰不逺復无¶
祗悔元吉事之未敗也陛下不悟其非必俟其敗而後¶
悔如向三者則陛下之復已逺而悔亦大矣且臣觀之¶
方今陛下之所是而未悔者亦有三而已青苖助役保¶
甲三者之弊臣不復言矣何也言事者論其不可非一¶
人也百姓毁壊支體燻灼耳目嫁母分居賤賣田宅以¶
<pb:KR2f0039_WYG_256-31b>¶
自脱免非一家也陛下其亦知之矣徘徊而不改使民¶
無所告訴加之以水旱繼之以飢饉積憾之民奮為羣¶
盜浸滛蔓延滅而復起英雄乗間而作振臂一呼而千¶
人之衆可得聚也如此而勝廣之形成此所謂土崩之¶
勢也臣恐陛下至此雖復悔而無所及矣故臣願陛下¶
取即位之政與今日之事而試觀之天下擾擾不安孰¶
與今日之盛羣臣交口爭辨孰與今日之衆陛下聽覽¶
疲勌孰與今日之多悔恨自責孰與今日之切陛下誠¶
<pb:KR2f0039_WYG_256-32a>¶
以此較之則不待臣言之終而得失可以自决矣且夫¶
即位之政陛下之本心也今日之事臣下之過計也陛¶
下棄即位之本心而徇臣下之過計臣切以為過也雖¶
然竊聽之道路方今陛下則亦悔之矣悔之而不變非¶
陛下之意也廹扵建議之臣耳夫人臣進謀扵其君茍¶
事之不遂而變以從衆則人主有以測其深淺人主有¶
以測其深淺則其用舍之命在扵人主此人臣之所以¶
不便也臣切痛陛下為社稷之計欲改過以安天下而¶
<pb:KR2f0039_WYG_256-32b>¶
怙權固位之臣持之而不釋陛下聦眀睿智廢置自我¶
而獨為此欎欎也臣不勝區區忘身憂國之誠是以勢¶
踈而言切惟陛下察之¶
傅堯俞議坊郭等第出助役錢奏曰臣竊以謂鄉村以¶
人丁出力城郭以等第出財謂之差科相與助給公上¶
古今之通道臣不敢逺引為証自本朝百餘年間祖宗¶
之法未有以城郭之財助鄉村之力者今而行之恐未¶
為得凡公人未有不以官事與百姓接者一與關渉必¶
<pb:KR2f0039_WYG_256-33a>¶
肆誅求但事有大小時有踈數耳況胥吏日夕與百姓¶
從事者乎故州縣之官不使公人多見百姓謂之能吏¶
所以百端防檢恐其侵漁猶未能禁其一二今惟憂其¶
不足乃無名取錢扵坊郭以與之臣深所未諭也其間¶
固有勞逸不至均齊繫官吏之能否條禁之精麤惟當¶
督責郡縣講求善法安在人人與錢哉昔者鄉村坊郭¶
事體不同故各安其分無有異論自免役之興不復分¶
别今差役既還未有科配常情槩見則似不平必令出¶
<pb:KR2f0039_WYG_256-33b>¶
錢願椿留以備緩急夫以天下之廣兆民之衆事常藏¶
扵隠㣲發扵人之所忽邊鄙河防盜賊水旱豈可必其¶
無有哉慶厯中羌賊叛擾借大姓李氏錢二十餘萬貫¶
後與數人京官名目以償之頃嵗河東用兵上等科配¶
一戶至有萬緡之費力不能堪艱苦萬状此皆以上下¶
完盛之時取扵民以為助猶或如此況今民力疲弊乎¶
國家指以為用而不憂者免役寛剰錢耳盖有時而盡¶
豈能持久如聞天下主財利之臣不度朝廷大體㳂襲¶
<pb:KR2f0039_WYG_256-34a>¶
舊弊觀望故態雖茶鹽酒税常入之數皆不甚究心漸¶
有虧失臣恐數年之後或至不足一有緩急将全取扵¶
民不惟人難克當必致生事誠能量使出辦錢物歛而¶
藏之嚴敕有司不得輙用其科擾之事一切禁絶示以¶
必信使人無疑則不徒無詞遂将欣懽奔走惟恐輸納¶
之在後耳昨陕西兵興一路等第人戶流離奔迸無地¶
藏匿京西州郡與之犬牙相接晏然無預人之憂樂如¶
隔天壌今若積以為備或一方有事轉而濟之是通天¶
<pb:KR2f0039_WYG_256-34b>¶
下之力不其均且易哉若取其財依舊科斂他日之患¶
恐不但怨咨而已臣甞以是白文彦博司馬光吕公著¶
此乃國之逺圖民之實惠願陛下特斷而行之若用以¶
資助役人臣未敢詳定今役法大議已定皆韓維等素¶
所裁處如可遵用即乞且脩整頒降令州縣行用候見¶
抵牾者随加改正三二年間庶㡬完備如以差法為非¶
自可復為顧法不須無事徒此紛紛今諸路文字来方¶
此改更何日成就臣聞陳力就列不能者止此亦臣之¶
<pb:KR2f0039_WYG_256-35a>¶
不能為者陛下採用臣言臣敢不悉心供職若謂言與¶
議者不合不可施行乞依蘓軾例許臣罷免詳定儻以¶
臣上違朝㫖将以誡敇不恪雖加重責臣不敢辭¶
鄭獬論安州差役状曰伏見安州衙前差役最為困弊¶
其合差役之家𩔖多貧苦毎至差作衙前則州縣差人¶
依條估計家活直二百貫已上定差應是在家之物以¶
至雞犬箕箒匕筯已来一錢之直茍可以充二百貫即¶
定差作衙前既已充役入扵衙司為吏胥所欺縻費已¶
<pb:KR2f0039_WYG_256-35b>¶
及百貫方得公叅及差着重難綱運上京或轉徃别州¶
脚乗關津出納之所動用錢物一次須三五百貫又本¶
處酒務之𩔖尤為大弊主管一次至費一千餘貫雖重¶
難了當又無酬奨以至全家破壊棄賣田業父子離散¶
見今有在本處乞丐者不少縱有稍能保全得些小家¶
活役滿後不及年嵗或止是一兩月便却差充不至乞¶
丐則差役不止葢本州士人貧薄以條貫滿二百貫者¶
差役則為生計者盡不敢滿二百貫雖嵗豐榖多亦不¶
<pb:KR2f0039_WYG_256-36a>¶
敢收蓄随而破散惟恐其生計之充以避差役以此民¶
愈貧差役愈不給雖不滿二百貫亦差作衙前一丁既¶
充衙前已令主管場務或又差押送綱運則又不免令¶
家人權在場務其正身則親押綱運及本州或有時暫¶
差遣則又别令家人應副是一家作衙前須用三丁方¶
能充役本家農務則全無人主管兼家人在場務生踈¶
動是失陷官物及界滿則勒正身陪填近時朝廷雖罷¶
衙前而綱運役次猶不減則見充衙前者其病愈甚本¶
<pb:KR2f0039_WYG_256-36b>¶
州最所重難者紬絹錢綱其入京錢綱或可直給衙前¶
召保約以日限許令直便入京送納其轉江綱運風濤¶
遼逺動經半年則許令至真州發運司送納真州别附¶
綱入京如此則所費稍得減損重難滿日亦許作分數¶
指射不係酬奨酒坊或三五名併作一處以為優饒其¶
已經一次衙前者亦乞立作年限方得再差兼自来條¶
貫衙前與免科配及本戶税皆納本色而本州科率折¶
變並亦不免亦乞今後與依條施行臣所親見止扵安¶
<pb:KR2f0039_WYG_256-37a>¶
州訪聞湖北一路𩔖皆如此欲乞聖㫖下寛恤民力所¶
令差去湖北路臣寮子細相度裁定其場務利害繫自¶
州縣亦乞令就本處訪問擘畫以從寛簡謹具状奏伏¶
候&KR0239;㫖¶
哲宗即位初知陳州司馬光乞去新法之病民傷國者¶
䟽曰臣竊見先帝聦眀睿智勵精求治思用賢輔以致¶
太平委而任之言行計從人莫能間雖周成王之任周¶
公齊桓公之任管仲燕昭王之任樂毅蜀先主之任諸¶
<pb:KR2f0039_WYG_256-37b>¶
葛亮殆不能及斯不世出之英主曠千載而難逄者也¶
不幸所委之人扵人情物理多不通曉不足以仰副聖¶
志又足已自是謂古今之人皆莫已如不知擇祖宗之¶
令典合天下之嘉謀以啓廸清衷佐佑鴻業而多以已¶
意輕改舊章謂之新法其人意所欲為人主不能奪天¶
下莫能移與之同者援引登青雲與之異者擯斥沈溝¶
壑專欲遂其狠心不顧國家大體人之常情誰不愛富¶
貴而畏刑禍扵是縉紳大夫望風承流競獻䇿畫務為¶
<pb:KR2f0039_WYG_256-38a>¶
竒巧捨是取非興害除利名為愛民其實病民名為益¶
國其實傷國作青苖免役市易賖貸等法以聚歛相尚¶
以苛刻相驅生此厲階迄今為梗又有邊鄙之臣行險¶
徼倖大言面欺輕動干戈妄擾蠻夷夫兵者國之大事¶
廢興存亡扵是乎在而其人茍榮一身之官賞不顧百¶
姓之死亡國家之利病輕慮淺謀發扵造次御軍無法¶
僅同兒戲深入敵境坐守孤城粮運既竭狼狽奔潰築¶
寨極邊功猶未畢輕敵不備闔城塗地使兵夫數十萬¶
<pb:KR2f0039_WYG_256-38b>¶
暴骸扵曠野資仗巨億棄捐扵異域又有生事之臣欲¶
乘時干進建議置保甲戶馬保馬以資武備變茶鹽鐵¶
冶等法増家業侵街商稅等錢以供軍須遂使九土之¶
民失業窮困如在湯火此皆羣臣躁扵進取誤惑先帝¶
使利歸扵身怨歸扵上非先帝之本志也臣荷先帝大¶
恩常思報效曏在朝廷之時屢言新法非便觸忤權貴¶
冒犯衆怒争辯非一先帝憐其孤忠不以為罪仍䝉寵¶
擢寘之樞廷臣以所言未行力辭不受臣非惡富貴而¶
<pb:KR2f0039_WYG_256-39a>¶
好貧賤正欲感悟先帝知臣為國不為身庶㡬采納狂¶
瞽使百姓獲安基局永固而已既又自乞冗官退伏閭¶
里雖身處扵外區區之心晨夕寤寐何甞不在先帝之¶
左右所以不敢自赴闕廷如此之久者亦猶辭樞廷之¶
志也熈寕七年歴時不雨先帝遇災而懼深自刻責誕¶
布詔書廣開言路臣當是時不勝踴躍極有開陳而建¶
議之臣知所立之法不合衆心天下之人必盡指其非¶
恐先帝覺悟而已受誤國之罪伏欺罔之刑乃勸先帝¶
<pb:KR2f0039_WYG_256-39b>¶
繼下詔書言新法已行必不可動臣之所言正為新法¶
若新法不動臣尚何言自是閉口不敢復預朝廷論議¶
十有一年矣然毎覩生民之愁怨憂社稷之阽危扵中¶
夜之間一念及此未甞不失聲拊心也葵藿之志猶望¶
先帝一賜召對訪以外事得吐心極言退就斧鉞死無¶
所恨不意上天降禍先帝升遐臣之寸誠無由披露欎¶
抑憤懣自謂終天及奔䘮至京乃䝉太皇太后陛下特¶
降中使訪以得失是臣積年之志一朝獲伸感激悲涕¶
<pb:KR2f0039_WYG_256-40a>¶
不知所從顧天下事務至多臣思慮未熟不敢輕有條¶
對但乞下詔使吏民皆得實封上言庶㡬民間疾苦無¶
不聞逹既而聞有㫖罷脩城役夫調邏之卒止御前造¶
作京城之人已自歡躍及臣歸西京之後繼聞斥退近¶
習之無状者戒飭有司奉法失當過為煩擾者罷物貨¶
專場及民所飬戶馬又寛保馬年限四方之人無不鼓¶
舞聖徳傳布一日千里頌嘆之聲如出一口溢扵四表¶
乃知太皇太后陛下深居禁闥皇帝陛下雖富扵春秋¶
<pb:KR2f0039_WYG_256-40b>¶
天下之事靡不周知民間衆情久在聖度四海羣生可¶
謂幸甚凡臣所欲言者陛下畧已行之臣稽慢之罪實¶
負萬死夫為政在順民心茍民之所欲者與之所惡者¶
去之如決水扵髙原之上以注川谷無不行者茍或不¶
然如逆阪走丸雖竭力以進之其復走而不可必也今¶
新法之弊天下之人無貴賤愚智皆知之是以陛下㣲¶
有所改而逺近皆相賀也然尚有病民傷國有害無益¶
者如保甲免役錢將官三事皆當今之急務釐革所宜¶
<pb:KR2f0039_WYG_256-41a>¶
先者臣今别具状奏聞伏願決自聖志早賜施行議者¶
必曰孔子稱孟荘子之孝其他可能也其不改父之臣¶
與父之政是難能也又曰三年無改扵父之道可謂孝¶
矣彼謂無害扵民無損扵國者不必以己意遽改之耳¶
必若病民傷國豈可坐視而不改哉易曰幹父之蠱有¶
子考無咎象曰幹父之蠱意承考也蠱者事有蠱弊而¶
治之也幹父之蠱迹似相違意則在扵承繼其業承父¶
之羙也又曰裕父之蠱徃見吝象曰裕父之蠱往未得¶
<pb:KR2f0039_WYG_256-41b>¶
也裕者饒益之名也若不忍違異益父之過往而不返¶
未為得宜也昔漢文帝除肉刑斬右趾者棄市笞五百¶
者多死景帝元年即改之笞者始得全武帝作鹽鐵㩁¶
酤均輸等法天下困弊盜賊羣起昭帝用賢良文學之¶
議而罷之後世稱眀唐代宗縱宦官公求賂遺置客省¶
拘滯四方之人徳宗立未三月悉禁止罷遣之時人望¶
致太平徳宗晩年有宫市五坊小兒暴横為民患鹽鐵¶
月進羨餘順宗即位皆罷之中外大恱是皆改父之政¶
<pb:KR2f0039_WYG_256-42a>¶
而當者人誰非之哉況先帝之志本欲求治而羣下干¶
進者競以私意紛更祖宗舊法致天下籍籍如此皆羣¶
臣之罪非先帝之過也為今之計莫若擇新法之便民¶
益國者存之病民傷國者悉去之使天下曉然知朝廷¶
子愛黎庶之心吏之苛刻者必變而為忠厚民之離怨¶
者必變而為歡譽徳業光榮福祚無窮豈不盛哉夫天¶
子之孝在扵得萬國之歡心以事其親儻措置如此歡¶
心孰大焉事親孰備焉今幅員之内所在嗷嗷有倒垂¶
<pb:KR2f0039_WYG_256-42b>¶
之急延頸傾耳以俟改法庶得蘓息若朝廷不以為意¶
日復一日萬一遇數千里之蝗旱公私匱竭無以相救¶
失業之民蜂起為盜安知無姦雄乗之而動則國家有¶
累卵之危申屠剛曰未至豫言固常為虚及其已至又¶
無所及朝廷當此之際觧兆民倒垂之急救國家累卵¶
之危豈暇必俟三年然後改之哉况今軍國之事太皇¶
太后陛下權同行處分是乃母改子之政非子改父之¶
道也何憚而不為哉惟聖眀裁察臣光昧死再拜上䟽¶
<pb:KR2f0039_WYG_256-43a>¶
光守門下侍郎又乞罷免役錢状曰右臣竊以百姓出¶
力以供在上之役盖自古及今未之或改熈寧中執政¶
者以為百姓惟苦差役破産不憚増税乃請㨿家貲髙¶
下各令出錢雇人充役按因差役破産者惟鄉戶衙前¶
有之自餘散從承符弓手手力耆戶長壮丁未聞破産¶
者也其鄉戶衙前所以破産者盖由山野愚戇之人不¶
能幹事使之主管官物或因水火損敗或為上下侵欺¶
是致欠折備償不足有破産者至扵長名衙前久在公¶
<pb:KR2f0039_WYG_256-43b>¶
庭勾當精熟毎經重難差遣積累分數别得優輕場務¶
酬奨往往致富何破産之有夫差役出扵民錢亦出扵¶
民今使民出錢雇役何異割鼻飼口朝三暮四扵民何¶
所利哉又曏者役人皆上等戶為之其下等單丁女戶¶
及品官僧道本来無役今更使之一槩輸錢則是賦斂¶
愈重非所以寛之也故自行免役法以来富室差得自¶
寛而貧者困窮日甚殆非所以抑兼并哀惸獨均賦役¶
也又監司守令之不仁者扵雇役人之外多取羨餘或¶
<pb:KR2f0039_WYG_256-44a>¶
一縣至數萬貫以冀恩賞規進取不顧為民世世之患¶
又國家舊制所以必差青苖戶充役人者為其有荘田¶
家屬有罪難以逃亡故頗自重惜今雇浮浪之人充役¶
常日恣為不法一旦事發單身竄匿何處州縣不可投¶
名又農家所有不過榖帛與力自古賦役無出三者自¶
行新法以来青苖免役及賦斂多責見錢錢非私家所¶
鑄要須貿易外求豐嵗榖賤已自傷農況廹扵限期不¶
得半價盡糶所收未能充數家之糇粮不暇更留若值¶
<pb:KR2f0039_WYG_256-44b>¶
凶年則又無榖可糶人人賣田無所可售遂至殺牛賣¶
肉伐桑鬻薪来年生計不敢復議此農民所以重困也¶
又錢者流通之物故謂之泉布比年以来物價愈賤而¶
閭閻益困所以然者錢皆聚扵官中民間乏錢貨重物¶
輕借使有人鬻薪糴米米價雖賤薪價亦賤故也臣愚¶
以為宜悉罷免役錢其州縣諸色役人並依舊制委本¶
縣令佐揭簿定差替見雇役人其衙前先召募人投充¶
長名召募不足然後差村人戶毎經歴重難差遣依舊¶
<pb:KR2f0039_WYG_256-45a>¶
以優輕場務充酬奨所有見在免役錢撥充州縣常平¶
本錢以戶口為率常存三年之蓄有餘則歸轉運司凡¶
免役之法縱富彊應役之人征貧弱不役之戶利扵富¶
者不利扵貧者及今耳目相接猶可復舊若更年深富¶
者安之民不可復差役矣¶
元祐元年光又乞罷免役錢依舊差役䟽曰臣竊見免¶
役之法其害有五舊日差役之時上戶雖差充役次有¶
所陪備然年滿之後却得休息數年營治家産以備後¶
<pb:KR2f0039_WYG_256-45b>¶
役今則年年出錢無有休息或有所出錢數多扵往日¶
充役陪備之錢者此其害一也舊日差役之時下戶元¶
不充役今来一例出錢免役驅廹貧民剥膚推髄家産¶
既盡流移無歸弱者轉死溝壑彊者聚為盜賊此其害¶
二也舊日差役之時所差皆土著良民各有宗族田産¶
使之作公人管勾諸事各自愛惜少敢大段作過使之¶
主守官物少敢侵盜所以然者事發逃亡有宗族田産¶
以累其心故也今召募四方浮浪之人充役無宗族田¶
<pb:KR2f0039_WYG_256-46a>¶
産之累作公人則恣為姦偽曲法受𧷢主守官物則侵¶
欺盜用一旦事發則挈家亡去變易姓名往别州縣投¶
名官中無由追捕官物亦無處理索此其害三也自古¶
農所有不過榖帛與力凡此所以供公賦役無出三者¶
皆取諸其身而無窮盡今朝廷立法曰我不用汝力輸¶
我錢我自雇人殊不知農民出錢難扵出力何則錢出¶
民間所鑄皆出扵官上農之家所多有者不過荘田榖¶
帛牛具桑柘而已無積錢數百貫者也自古豐嵗榖賤¶
<pb:KR2f0039_WYG_256-46b>¶
已自傷農官中更以免役及諸色錢督之則榖愈賤矣¶
平時一斗直百錢者不過直四五十文更急責之則直¶
三二十矣豐年猶可以糶榖送納官錢若遇凶年則榖¶
帛亦無不免賣荘田牛具桑柘以求錢納官既家家各¶
賣如何得售惟有拆屋伐桑以賣薪殺牛以賣肉今嵗¶
如此来嵗何以為生是官立法以殄盡民之生計此其¶
害四也提舉常平倉司惟務多斂役錢廣積寛剰以為¶
功效希求進用今朝廷雖有指揮令役錢寛剩不得過¶
<pb:KR2f0039_WYG_256-47a>¶
二分竊慮聚斂之臣猶依傍役錢别作名目隐藏寛剰¶
使幽逺之人不被聖澤此其害五也陛下近詔臣民各¶
上封事言民間疾苦所降出者約數千章無有不言免¶
役錢之害者足知其為天下之公患無疑也以臣愚見¶
為今之計莫若直降&KR0239;命應天下免役錢一切並罷其¶
諸色役人並依熈寧元年以前舊法人數委本縣令佐¶
親自揭五等丁産簿定差仍令刑部撿㑹熈寧元年見¶
行差役條貫雕印頒下諸州所差之人若正身自願充¶
<pb:KR2f0039_WYG_256-47b>¶
役者即令充役不願充役者任便選雇有行止人自代¶
其雇錢多少私下商量若所雇人逃亡即勒正身别雇¶
若将帯却官物勒正身陪填如此則諸色公人盡得有¶
根柢行止之人少敢作過官中百事無不脩舉其見雇¶
役人候差到役人各放逐便數内惟衙前一役最號重¶
難曏者差役之時有因重難破家産者朝廷為此始議¶
作助役法然自後條貫優假衙前諸公庫設厨酒庫茶¶
酒司並差将校勾當諸上京綱運召得替官員或差使¶
<pb:KR2f0039_WYG_256-48a>¶
臣殿侍軍大将管押其粗色及畸零之物差将校或節¶
級管押衙前苦無差遣不聞更有破産之人若今日差¶
充衙前料民間陪備亦少扵曏日不至有破家産者若¶
猶以為衙前戶力難以獨任即乞依舊扵官戶僧寺道¶
觀單丁女戶有屋業者毎月掠錢及十五貫荘田中等¶
所收斛斗及百石以上者並令随貧富分等第出助役¶
錢不及此數者與放免其餘産業並約此為准所有助¶
役錢令逐州樁管㨿所有多少數目約本州衙前重難¶
<pb:KR2f0039_WYG_256-48b>¶
分數毎分合給㡬錢遇衙前合當重難差遣即行支給¶
然尚慮天下役人利害逐處各有不同欲乞扵今来&KR0239;¶
内更指揮行下開封府界及諸路轉運司謄下諸州縣¶
委逐縣官㸔詳若依今来指揮别無妨礙可以施行即¶
便依此施行若有妨礙致施行未得即仰限勅到五日¶
内具利害擘畫申本州仰本州𩔖聚諸縣所申擇其可¶
取者限&KR0239;書到一月内具利害擘畫申轉運司仰轉運¶
司𩔖聚諸州所申擇其可取者限&KR0239;書到一季内具利¶
<pb:KR2f0039_WYG_256-49a>¶
害擘畫奏聞朝廷候奏到委執政官再加㸔詳各随宜¶
脩改别作一路一州一縣&KR0239;施行務要所在役法曲盡¶
其宜¶
光又乞不改更罷役錢勅劄子曰臣近以抱病家居恐¶
溘先朝露無以少報盛意是以力疾貪陳所見竊以即¶
日為小民病者無若免役錢欲乞悉行廢罷復祖宗差¶
役舊法識慮愚短誠不意朝廷盡從其説非陛下眀斷¶
不能如是此乃天下之幸非獨㣲臣之幸也然臣聞令¶
<pb:KR2f0039_WYG_256-49b>¶
出惟行弗惟反彼免役錢雖扵下戶困苦而上戶優便¶
行之已近二十年人情習熟一旦變更不能不懐異同¶
又復行差役之初州縣不能不小有煩擾又提舉官專¶
以多斂役錢為功惟恐役錢之罷若見朝廷扵今日所¶
下&KR0239;㣲有變動必須相告曰朝廷之勅果尚未定宜且¶
觀望必競言役錢不可罷朝廷萬一聴之則良法復壊¶
矣伏望朝廷執之堅如金石雖有小小利害未偹俟諸¶
路轉運司奏到徐為改更亦未為晚當此之際則願朝¶
<pb:KR2f0039_WYG_256-50a>¶
廷勿以人言輕壊利民良法¶
光又乞申眀役法劄子曰臣先曾上言乞直降&KR0239;命應¶
天下免役錢一切並罷其諸色役人並依熈寧元年以¶
前舊法人數委令佐揭簿定差䝉朝廷一一如臣所請¶
臣竊聞降&KR0239;之初百姓莫不喜恱一兩月間州縣定差¶
已了别無詞訟人情安帖無何續有雇募不足方行定¶
差指揮人始疑惑既而屢有更張號令不一又轉運使¶
各以己見欲令本路共為一法不令州縣各從其宜是¶
<pb:KR2f0039_WYG_256-50b>¶
致州縣惶惑不知所從或已差役人却放或已放雇人¶
却收或依舊用役錢雇人或不用錢招人充役朝夕不¶
定上下紛紜往往與二月六日&KR0239;意相違竊縁臣元初¶
起請及朝廷所降&KR0239;節文眀言委州縣官㸔詳依今来¶
指揮若有妨礙致施行未得仰具利害擘畫申州州申¶
轉運司轉運司奏聞委執政官再加㸔詳随宜脩改别¶
作一路一州一縣&KR0239;施行務要曲盡其宜豈是當日所¶
言一字不可移易但患轉運司州縣不肯奏陳耳臣今¶
<pb:KR2f0039_WYG_256-51a>¶
欲申眀元初起請内聲説不眀不盡事件謹具畫一如¶
後¶
　一非謂止收百石即令助役也若尤嫌太少及所收¶
　　掠誤利難知實數即乞應係第三等以上令出助¶
　　役錢第四等已上放免若本州坊場河渡等錢自¶
　　可支酬衙前重輕分數得足則官戶等更不消出¶
　　助役錢¶
　一從来諸州招募人投充長名衙前若招募不足方¶
<pb:KR2f0039_WYG_256-51b>¶
　　始差到鄉戶衙前此自是舊法今来别無改更惟¶
　　是舊日将坊場河渡折酬長名衙前重難令自出¶
　　賣今来官中出賣坊場河渡收錢依分數折酬長¶
　　名衙前重難只此與舊法有異若鄉戶差補已足¶
　　續有投名者即先從貧下放鄉戶歸農鄉戶願投¶
　　充長名亦聽¶
　一臣起請委逐縣㸔詳具利害擘畫申州本州𩔖聚¶
　　擇其可取者擘畫申轉運司轉運司𩔖聚諸州所¶
<pb:KR2f0039_WYG_256-52a>¶
　　申擇其可取者擘畫奏聞朝廷伏縁知逐處民間¶
　　利害子細轉運司不如州州不如縣竊慮逐縣逐¶
　　州有擘畫得事理切當而本州及轉運司抑遏刪¶
　　去不以上聞致&KR0239;下之日依舊妨礙施行未得欲¶
　　乞更降指揮下州縣如有似此擘畫切當被在上¶
　　刪去者許逐縣直申轉運司本州直申奏所貴下¶
　　情無壅曲盡事宜仍乞降指揮下詳定役法所只¶
　　得以諸路州縣申到利害詳其可否立為定法其¶
<pb:KR2f0039_WYG_256-52b>¶
　　不當職之人為髙竒之論不切事情者不得施行¶
　　亦不可将一路一州一縣利害作海行條貫¶
　一詳定役法所奏請行下指揮若有妨礙難行之事¶
　　亦乞如臣起請委逐路州縣㸔詳具利害擘畫申¶
　　上随宜脩改¶
右臣所言若有可取乞遍下諸州縣除此外並依二月¶
六日所降&KR0239;命施行¶
光又乞再申眀役法劄子曰檢㑹二月六日&KR0239;文止是¶
<pb:KR2f0039_WYG_256-53a>¶
罷免役錢其諸色役人並依熈寧元年以前舊法委令¶
佐揭簿定差尚慮諸路州縣利害各有不同所以下文¶
云委逐縣㸔詳若有妨礙施行未得即具利害擘畫申¶
州仰本州𩔖聚諸縣所申擇其可取者具利害擘畫申¶
轉運司轉運司𩔖聚諸州所申擇其可取者具利害擘¶
畫奏聞其意欲使本州體量諸縣所舊利害之虚實擘¶
畫之是非擇其實而是者條例申轉運司云某縣當如¶
何措置某縣當如何措置其餘已依舊法定差施行轉¶
<pb:KR2f0039_WYG_256-53b>¶
運司得諸州所申亦如此體量條例申奏葢欲随處差¶
役曲盡其宜非謂使逐路共為一法也今訪聞諸路轉¶
運司不遵用熈寧元年以前舊法又不取諸州縣所擘¶
畫各以己意撰成一路役法差官分詣諸州縣名為商¶
量其實諷諭令随己意却作州縣擘畫立法申奏州縣¶
稍有違異輙加責怒以此多不依應得逐處利便不合¶
民心又諸路州縣見朝廷置詳定役法所以為當别撰¶
役法頒下往往等候下即定差殊不知㸔詳役法所專¶
<pb:KR2f0039_WYG_256-54a>¶
候諸路州縣具到利害擘畫即作一路一州&KR0239;行下以¶
此觀望遷延久不了絶今欲特降指揮下諸州縣除有¶
舊法妨礙難行之事速具申陳外其餘並依舊法一面¶
定差其㸔詳役法㨿逐處先申到利害擘畫事件如得¶
允當逐旋奏乞令本處依此施行所貴差役之法日近¶
早見結絶¶
光又乞申&KR0239;州縣依前&KR0239;差役劄子曰臣伏見御批指¶
揮以臣近建明差役法慮其間未得盡備差韓維吕大¶
<pb:KR2f0039_WYG_256-54b>¶
防孫永范純仁專切詳定聞奏臣竊以免役錢之病民¶
自曏日臣僚民庶上封事及日近劉摯等奏陳言之甚¶
詳非獨出臣一人之私意也陛下幸用臣言悉罷免役¶
錢依舊差役詔下之日中外歡呼徃来之人聞道路農¶
民迭相慶賀云今後這回快活也然則此令之下深合¶
人心明白灼然無可疑者其間條目未備不能委曲盡¶
善固須有之臣所以乞下諸路州縣官吏令看詳若有¶
妨礙施行未得即具利害擘畫以次上聞誠以𤱶畝幽¶
<pb:KR2f0039_WYG_256-55a>¶
隠南北異宜自非在彼親民小官無以知其詳悉故令¶
各具所見指陳利害所以盡下情求民瘼非謂&KR0239;書一¶
下禁人不得復議也俟其奏到徐議添改何後之有要¶
在早罷役錢復差役為大利而已如構大厦棟宇已立¶
雖戶牖未備可以徐圖今陛下令韓維等再行詳定究¶
利害完補漏畧成就良法固無所妨但&KR0239;下已踰半月¶
州縣差役約以及半方行遣紛紜臣愚竊恐聞此指揮¶
謂朝廷前日之勅改更未定或斂錢或差役尚未可知¶
<pb:KR2f0039_WYG_256-55b>¶
官吏惶惑不知所從衆庶失望怨嗟益甚必有本因新¶
法得進之臣乗此間隙争言免役錢不可罷因聚斂獲¶
功之吏稱舊條未改督責免役錢愈急是民出湯火濯¶
清泉復入湯火也伏望朝廷特賜申勅州縣言今来止¶
為其間條目未備令維等詳定所有差役仰州縣依前¶
&KR0239;一面施行候詳定到事節續降下次免致扵差役中¶
半紛紜之際令出反汗人情大揺實天下幸甚¶
　歴代名臣奏議卷二百五十六¶
